U dućanu gospođe N. mogu se nabaviti svakojake đakonije, sve što zamislite i što ne možete da zamislite da postoji. S vremenom, gospođa N. upoznala je dobro svoje mušterije, te se snabdela svime što je potrebno i najmaštovitijim i najzahtevnijim među njima, čak i onim za šta je tačno predvidela da će jednog dana u njenom dućanu tražiti. Roba joj je uvek sveža, uredno spakovana s vrlo jasnim uputstvom za upotrebu. Na vratima dućana visi tablica sa radnim vremenom i na njoj krupnim, nacifranim slovima ispisana poruka: REKLAMACIJE NE PRIMAM.

   Prošlog utorka u dućanu gospođe N. kupila sam malu kutiju sitnih mentol bombona. Kutija je bila metalna, okrugla, sa slikom listova mente na poklopcu. Ličila je na kutije u kojima se nekad prodavala mast za čišćenje obuće i čim sam je ugledala, shvatila sam da mi je potrebno baš tako nešto – volim ukus mentola, a retro izgled kutije pravio je savršen kontrast sa moderno dizajniranim predmetima drečavih boja kojima sam okružena. Samo, tek kad je zadovoljstvo kupovinom ustupilo mesto nečem drugom, okrenula sam kutiju naopako. Na zlatkastoj površini donjeg dela kutijice (samo je poklopac bio oslikan) stajalo je upozorenje: PAŽNJA: VEGETARIJANCI NE TREBA DA STAVLJAJU BOMBONE U NOS.

   Da li sam vam rekla da dućan gospođe N. ne prima reklamacije?

   Ili se pitate da li sam vegetarijanac?