   Na prozoru jedne višespratnice, na petom spratu, stoji Gabrijel Garsija Markes. Zgrada je obična, svetla, bez ornamenata na fasadi, liči na soc-realističke građevine. Svi prozori na zgradi su zatvoreni, osim njegovog, širom otvorenog. Odozdo, iz dvorišta, ne mogu videti nijedan detalj njegove sobe utonule u pomrčinu. Vidim samo njega, Markesa, kako stoji pred tom tamnom pozadinom u beloj, lanenoj košulji s dugim rukavima, pridržavajući se raširenim rukama za ram prozora. Lice mu je mlado, a oštra, kudrava, kratko ošišana kosa i brkovi – prosedi, skoro beli. Kazuje poeziju. Ili naglas piše prozu? Ne znam. Ne čujem šta kaže, vidim samo kako mu se usta miču: slika koja govori. I vidim kako oko mene, u dvorištu gde stojim, izbija, i lagano buja, neko neobično rastinje živih boja. Ne mogu reći da je egzotično, nekako je više pitomo, pa i prisno, kao da ga prepoznajem, mada ga nikad dotad nisam videla. Rastinje je gusto, kroz njega neverica ne može proći.

   Opuštam se i čekam da Gabo završi opis bašte pod svojim prozorom.