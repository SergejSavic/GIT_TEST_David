  U najprometnijoj ulici u gradu u četvrtak kasno popodne prisustvovala sam ljubavnoj sceni. Evo ovakvoj.

   Žena i muškarac stoje na pločniku nekoliko metara udaljeni jedno od drugog i dovikuju se. Ulica je krcata prolaznicima. Ljudi se vraćaju sa posla, iz kupovine, žure svojim putem, kada mlada žena u kratkoj, u struku stegnutoj, lepršavoj crnoj haljini, vrisne: „Ne voliš me više!“

   Kao da je njen poklik precizno odapeta strela, reči uprkos slučajnim prolaznicima koji su se u blizini zadesili, padaju pravo na muškarca ukipljenog malo dalje od žene. Elegantno odeven, zbog prosedih zalizaka reklo bi se stariji od nje, sa akt tašnom u levoj ruci, muškarac poviče koliko ga grlo nosi: „Nije tačno! Nije tačno!“

   Svet se osvrće. Poneko, kao ja, zastaje.

   Žena, ne pomerajući se sa mesta, zaurla: „Kako mogu da znam da govoriš istinu? Lažove!“

   „Nikada nisam prestao da te volim“, zagrmi muškarac, i on kao skamenjen na svom položaju.

   Ženin glas probija zvučni zid: „A ona? Šta ćemo sa njom? Nju ti voliš“.

   „Ne, neee, i: neeeee“, viče muškarac. Zastaje, otkopčava kaput i brzo, kao mađioničar, vadi iz nedara belu gusku, a mogao je to biti i labud, teško je razaznati, vrat je tom pernatom stvorenju vrlo dug, hvata ga za noge i okreće naglavačke. „Ne“, vikne još jednom ka ženi. „Evo, vidi!“

   U levoj ruci i dalje steže akt tašnu, a desnom, držeći labuda za noge (nek bude labud, zbog simbolike), počinje energično da vitla ukrug i unazad, kao da tom rukom pliva leđni kraul.

   Nekoliko časaka kasnije, kroz gust oblak belog perja i paperja, vidi se da u ruci, kojom i dalje besomučno vitla, drži golo, naježeno telo labuda. Njegove ljubavi. Ili dokaza ljubavi prema ženi s kojom se upustio u ljubavnu raspravu.

   Žurno se udaljavam da ne bih videla rasplet scene. Mogu, kažem sebi, i sama da izmislim kraj i iskoristim ga za novu priču, ali tek pošto rešim početak ove u kojoj sam sve verno opisala, osim da se događaj zbio u četvrtak.